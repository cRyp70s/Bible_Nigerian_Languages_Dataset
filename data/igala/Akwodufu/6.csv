Verse,Text
1,"Taku Jihofa ka ñwu Mose̩s kakini, Ifai tak uwe̩ ali e̩wñ kʼu nache Fero; todu i anʼo̩wo̩ ukpahiu tʼuma no̩, ochochi, i la anʼo̩wo̩ ukpahiu ane ma kwo bʼane̩-wñ te̩."
2,"Oñ O̩jo̩ ka ñwu Mose̩s kakini, Omi che Jihofa. "
3,"Omi kwotejugede ñw Ebraham kpai Aise̩k kpai Jeko̩b, kʼu chʼO̩jo̩ Odobao̩gagu; i muda chʼe-odu-mi Jihofa, u je̩ ñwu ma ma ka kʼomi de̩ n. "
4,"U laño̩ fʼalo-mi kpe̩ kpai ama, todu kʼu dʼane̩ Kenan ñwu ma, owñ chʼane̩ ugbo ku ma ge̩ne̩ efu-wñ ale le̩. "
5,"U laño̩ gbo̩ ifi amo̩ma Israe̩l, e-kʼabo Ijipti gwo̩nyu ma jʼef adu le̩, oñ ibe-mi kado alo-mi kʼu kpe̩ le̩. "
6,"Todule̩ e̩ naka ñw amo̩ma Israe̩l kakini, Omi Jihofa de̩, nako me̩ kwef uko̩lo̩ adu e-abo Ijipti, oñ nagba me̩ kwef uko̩lo̩ adu-ma eche, nanʼo̩wo̩ ki nadala te̩ kpai udu elile ebu ñwu ma gba me̩ tane̩. "
7,"Tak u nako me̩ chʼabo-mi, oñ omi achʼO̩jo̩-me̩; taku ame̩ ama ka kʼomi che Jihofa, O̩jo̩-me̩, kʼi ko me̩ kwʼef uko̩lo̩ adu e-abo Ijipti eche le̩. "
8,Omi ñʼako me̩ wa oj ane̩ e-kʼomi dʼo̩wo̩-mi nyate̩ ago̩ ñw Ebraham kpai Aise̩k kpai Jeko̩b ka kʼu nadu ñwu ma; nadʼu ñwu me̩ ku me̩ ne̩. Omi Jihofa de̩. 
9,"Taku Mose̩s ko̩la abe̩le̩ ñw amo̩ma Israe̩l; ma muda nyi Mose̩s eti n, noji ubie̩do̩, kpai uko̩lo̩ adu ki bie̩ne̩ ñwu ma le̩."
10,"Taku Jihofa ka ñwu Mose̩s kakini, "
11,"Nyʼejefu, kʼe̩ ka ñwu Fero, onu Ijipti, kʼi tʼamo̩ma Israe̩l no̩ ku ma kwo bʼane̩-wñ te̩. "
12,"Taku Mose̩s ka o̩gba Jihofa o̩mo̩, kakini, Go, amo̩ma Israe̩l la netirʼumi n; ab u nale ki Fero anetirʼumi? Omi, kʼuko̩la ma ya alu-mi n-i? "
13,"Jihofa muda ko̩la ñwu Mose̩s kpai Aro̩n, oñ i ñwañwu ma alu ku ma aka ñw amo̩ma Israe̩l kpai alu ku ma aka ñwu Fero, onu Ijipti, ku ma kʼamo̩ma Israe̩l kwo bʼane̩ Ijipti te̩."
14,Abo kuma dʼoji dufu unyi unyi amata-ma jo̩-i: amo̩ma e̩ne̩ke̩le̩ Rube̩n kʼi chʼo̩mo̩gba Israe̩l che: Hano̩k kpai Palu kpai He̩zro̩n kpai Karmi; abo-i chʼabo akwo̩ra unyi akwo̩ra unyi Rube̩n. 
15,Amo̩ma Simeo̩n e̩ne̩ke̩le̩ la che: Jemue̩l kpai Jamin kpai Ohad kpai Jachin kpai Zohar kpai Sho̩l kʼi che o̩ma kʼonobule̩ Kenan bi ñw u; abo-i chʼabo akwo̩ra unyi akwo̩ra unyi Simeo̩n. 
16,"Odu odu amo̩ma e̩ne̩ke̩le̩ Lifai o̩gba o̩gba-ma jo̩-i: Ge̩rsho̩n kpai Kohat kpai Me̩rari, o̩do̩ udeju Lifai la chʼo̩gbo̩ me̩fa nyoke me̩gwebie. "
17,"Amo̩ma Ge̩rsho̩n e̩ne̩ke̩le̩ che: Libni kpai Shimeai, akwo̩ra unyi akwo̩ra unyi-ma. "
18,"Amo̩ma Kohat e̩ne̩ke̩le̩ che: Amram kpai Izhar kpai He̩bro̩n kpai Uzie̩l, o̩do̩ udeju Kohat la chʼo̩gbo̩ me̩fa nyoke me̩gwe̩ta. "
19,Amo̩ma Me̩rari e̩ne̩ke̩le̩ che: Mali kpai Mushi. Abo-i chʼakwo̩ra unyi akwo̩ra unyi abo Lifai o̩gba o̩gba-ma. 
20,"Amram la ne̩ Jo̩kebe̩d, o̩maye ata-wñ, chʼo̩ya, owñ le̩ fʼAro̩n kpai Mose̩s bi ñw u; o̩do̩ udeju Amram la chʼo̩gbo̩ me̩fa nyoke me̩gwebie. "
21,Amo̩ma Izhar e̩ne̩ke̩le̩ che: Ko̩ra kpai Nefe̩g kpai Zikri. 
22,Amo̩ma Uzie̩l e̩ne̩ke̩le̩ che: Mishae̩l kpai E̩lzafan kpai Sitri. 
23,"Tak Aro̩n ne̩ E̩lisheba, o̩ma Aminadab o̩maye Nasho̩n, chʼo̩ya; i la fu Nedab kpai Abaihiu kpai E̩leaza kpai Itamar bi ñw u. "
24,Amo̩ma Ko̩ra e̩ne̩ke̩le̩ che: Asir kpai E̩lkana kpai Abiasaf; abo-i chʼabo akwo̩ra unyi akwo̩ra unyi abo Ko̩ra. 
25,"Oñ E̩leaza, o̩ma Aro̩n, ne̩ o̩ma Putie̩l oka chʼo̩ya; i la fu Finehas bi ñw u. Abo ku ma dʼoji dufu ef amata abo Lifai, akwo̩ra unyi akwo̩ra unyi-ma de̩."
26,"Abo-i che Aro̩n kpai Mose̩s e-ku Jihofa ka ñwu ma kakini, Me̩ ko amo̩ma Israe̩l kwo oj ane̩ Ijipti dufu wa, udala udala-ma. "
27,"Ama chʼabo ku ma ko̩la ñwu Fero onu Ijipti, ku ma ko amo̩ma Israe̩l kwʼoj ane̩ Ijipti dufu wa, Mose̩s le̩ kpai Aro̩n le̩ de̩."
28,"Oñ o̩jo̩ ku Jihofa ko̩la ñwu Mose̩s ane̩ Ijipti, "
29,"Jihofa ka ñwu Mose̩s kakini, Omi Jihofa de̩; o̩la du kʼu naka ñw e̩-i, e̩ naka ñwu Fero, onu Ijipti. "
30,"Mose̩s muda ka o̩gba Jihofa kakini, Go, kʼo̩la ma ya alu-mi n-i, ab u na le ku Fero anyʼumi eti ge̩?"
